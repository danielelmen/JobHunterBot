1. Om Mig
En kort personlig beskrivelse i dine egne ord.
 Hvem er du, hvad brænder du for, og hvilke typer job eller brancher interesserer dig?
Uha ja, hvem er jeg? Godt spørgsmål. Helt praktisk er jeg Anne Gaedt Larsen. Jeg er 26 år, snart 27 og ja, jeg har det lidt stramt med at bevæge mig ind i “slut 20’erne.” Født i Sønderjylland, men vokset op i en lille flække udenfor Skanderborg. Perfekt med villa, Volvo og vovse. 
Kreativitet er en stor del af min identitet. Jeg var aldrig fodboldpigen eller musikeren, jeg sad gemt i tegninger, malerier, nørklerier med garn, perler, stof og bånd. 
Gennem mit liv har jeg villet mange ting; den 7-årige Anne ville være vinduespudser, den 11-årige Anne brandmand. Op gennem de tidlige teenageår var drømmen at blive automekaniker. Drengepigen Anne ville mange ting. Men Anne i 3.G forelskede sig i design. En generel forelskelse af design: møbler, produkter, tøj, bygninger, sko og tasker, smykker og grafisk design. Men størst var forelskelsen i tøjdesign. Og det var den vej, jeg valgte at forfølge til stadighed den dag i dag. 
Mit hjerte brænder for det farverige, mønstrede, lidt underlige univers. Jeg bliver glad i låget af regnbuer, glimmer og sjove sammensætninger. Men jeg har også stor respekt for det klassiske og minimalistiske udtryk - det er trods alt det, vi udspringer fra. Genbrugskiggeri og det brugte marked er en af mine store passioner, og jeg finder stor glæde i det unikke. Jeg hader et IKEA-hjem, og går meget op i at vise min personlighed gennem indretningen af mit hjem og det tøj, jeg bærer til dagligdag og fest. 
Min drøm for fremtiden er, at kunne udfolde mig kreativt hver evig eneste dag og sætte mit eget lillebitte præg på andre menneskers tilværelse. 

2. Faglige Kompetencer
Oplist både faglige (hard skills) og personlige (soft skills) kompetencer.


Faglige kompetencer: Adobe Creative Cloud (Photoshop, InDesign, Illustrator). Microsoft Office (Word, Powerpoint, Excel). 3D-programmerne CLO3D og SketchUp. Tegneprogrammet ProCreate. Syning af tøj og accessories. Konstruktion af symønstre. Opmåling og målskemaer. Trendresearch. Målgruppeanalyse. Visionboards (productboard og lifestyle board). Arbejdstegninger i Illustrator. Fashion illustrations vha bl.a. Procreate, Illustrator og Photoshop. Grafisk design. Markedsføring. Content til sociale medier heriblandt instagram. Billedredigering. Videoredigering. Fotografering. Printdesign- og udvikling til tekstiler (placement print og all over print). Tekstforfatning (copy writing). Korrekturlæsning. Kendskab til certificeringer indenfor modebranchen og tekstiler. Colour board. Kendskab til farvekoder (Pantone, RGB). Inspirationshentning og udarbejdning af inspiration boards. Grafisk salgopstilling af tøj styles. Kollektionsopsætning og -oversigt. Printskemaer til produktion. Skitseprocesser og -teknikker (formregistrering, mm). Style View. Brand analyse (målgruppe, DNA, Base-Core-Profile mm.). Kendskab til opbygningen af designvirksomheder. 
Sproglige kompetencer: Dansk (modersmål). Engelsk (flydende). Fransk (begynder). Tysk (begynder).
Personlige kompetencer: Kreativ og krøllet hjerne. Hårdtarbejdende. Gå-på-mod. Nysgerrig. Kreativ. Detaljeorienteret. Rigtig god til samlebåndsarbejde og er ikke ræd for gentagelser. Teamworker. Lederskabskompetencer. Naturligt “drive”. Ja-hat. Struktureret. 

3. Uddannelse
Skriv dine relevante uddannelser og kurser.
2015-2018: Teknisk Gymnasium Skanderborg (HTX). Fag: Teknologi A, Design B, Erhvervsøkonomi C, Dansk A, Engelsk B, Teknikfag (mode og livsstil) A, Astronomi C, Matematik A, Teknologihistorie C, Biologi C, Fysik B, Kemi B, Kommunikation/IT C. Tutor i perioden 2016-2018.
2020: Odder Højskole. Fag: Design, fotografi, outdoor, maleri, kropsholdning, filosofi, sang
2020-2022: Designteknolog med speciale i Fashion Design v. VIA University College. (Se afsnittet “faglige kompetencer” for emner, jeg har arbejdet med på studiet) 

4. Erhvervserfaring
Dine vigtigste jobs, praktikophold eller andre relevante erfaringer.
 Beskriv opgaver og resultater.
Gubbies: Jeg arbejdede hos Gubbies - Sensing Climbing 2019-2020, hvor jeg havde en masse hatte på og hjalp til, hvor der var brug for det. Dette var bl.a. Picking and packing af ordrer på klatreudstyr. Jeg hjalp også til på webshoppen gennem Magenta, hvor jeg stod for at uploade nye produkter, forfatte produkttekster og anvende SEO til markedsføring, redigere produktbilleder og udføre korrekturlæsning på hele webshoppen. 
Harepus: I to år mellem 06/2022 og 05/2024 arbejdede jeg som barista og bager på en vegansk café i det charmerende latinerkvarter i Aarhus. Mine arbejdsopgaver var bl.a. kundeservice, lave og servere kaffe, forberedelse og bagning af veganske brød og kager, ansvarlig for grafiske udtryk, SoMe content maker
Generel rengøringsarbejde: Siden 2014 har jeg løbende arbejdet forskellige steder som rengøringsassistent både privatansat, kommunalt og som freelance. Dette har givet mig et enormt godt øje for detaljen og evnen til ikke at kede mig med gentagelser og metodiske arbejdsopgaver. 
Praktik v. MARGOT: Under min uddannelse som designteknolog var jeg i praktik hos det finurlige 50’er-inspirerede dametøjsbrand MARGOT. Her arbejdede jeg bl.a. med trend research, mood board visualisering, printdesign AOP og PP, træning af medarbejdere i brugen af ProCreate, magasinopbygning, billedredigering, deltagelse i salgsmøder og fotoshoots, BTS dokumentation, bidrage til SoMe content på Instagram, fitting og konstruktion. Det var en virkelig god oplevelse at være hos MARGOT. Jeg fik mulighed for at følge stort set alle processer, virksomheden gennemgik fra research og inspiration til færdigt produkt. Og så er det en god fornemmelse i maven, når jeg ved og ser, at mine designs går rundt i byens gader og stræder i Danmark og i udlandet. 
Soup & Juice: Efter endt uddannelse flyttede jeg til Paris, Frankrig, hvor jeg fik arbejde på en café i hjertet af byernes by. Efter kun tre måneder blev jeg forfremmet til store manager, som gav mig ansvaret for en af kædens syv caféer. Her var mine ansvarsområder bl.a. økonomistyring, træning af nye medarbejdere, lave vagtplan, vareindkøb, inventarholdning, salg, kundeservice, rengøring, ordremodtagelse. Derudover var jeg den nærmeste chef for et hold på mellem 3 og 8 unge mennesker, så det var mit ansvar, at de følte sig set og hørt og havde det godt på arbejdspladsen. Her arbejdede jeg i to år indtil jeg flyttede tilbage til Danmark igen i 2024.

5. Projekter eller Resultater du er Stolt af
Beskriv projekter du har arbejdet på – gerne både professionelle og private – og hvilken effekt de har haft.
Designs til Vertical Shelter: I 2024 designede jeg T-shirts til en nyopstartet virksomhed, som udviklede et virtuelt community for klatrere, som derved kunne tracke deres fremskridt, og hvor klatrehallerne kunne udgive deres nyest satte vægge. Det design, jeg lavede, formåede at vise virksomhedens identitet med tilført farve og humor i små klatrerelaterede illustrationer, som sammen udgav virksomhedens logo. 
Projekter fra uddannelse: Under min uddannelse udviklede jeg min sytekniske kunnen rigtig meget. Det er noget, som jeg altid gerne har villet lære, men mine syfærdigheder har altid været begrænset af tilgængelighed. Da jeg lige pludselig havde et topprofessionelt syværksted og nogle dygtige undervisere og medstuderende til rådighed, udviklede jeg mig eksponentielt. Og det er jeg meget glad for!
Genbrugsen: I fire år arbejdede jeg frivilligt i en genbrugsbutik i Aarhus. Jeg tilbragte mellem 5 og 10 timer der hver evig eneste uge, hvilket i sidste ende løber op i mange timer brugt på at fremme og hjælpe hjemløse i Aarhus. Og jeg var enormt glad for at være der. Det var et fristed, hvor man kunne tage sludderen med kunderne og med kollegaerne, som alle var 50 år ældre end mig selv. I 2019 modtog vi prisen for Byens Bedste Genbrugsbutik. Noget vi var meget stolte over, fordi vores lille butik var op imod meget stærke og mere trendy konkurrenter. Men jeg tror på, at det var os frivilliges hjerte, tålmodighed og dedikation, der i sidste ende gav os podiepladsen. 
MARGOT: Under min praktikperiode hos MARGOT udviklede jeg mine faglige færdigheder yderligere. Jeg bidragede med at introducere virksomheden til tegneprogrammet ProCreate, som jeg selv har brugt i mange år. Det har resulteret i, at virksomheden sidenhen har kunnet skabe deres egne personlige prints, som er deres helt store kendetegn og varemærke. Under min praktik arbejdede jeg selv meget med printdesign, som jeg fik stor ros for. Mange af mine designs er blevet brugt i efterårskollektionen A2022. Det giver mig kriller i maven at vide, at mennesker omkring i verden bærer mine designs. 
Powersuit: Til min afsluttende eksamen på min uddannelse til designteknolog ved VIA designede jeg et jakkesæt. Et jakkesæt, hvor jeg HELT SELV designede printet, printede det på stof, klippede mønstrene og syede sættet. Og jeg er PAVESTOLT! Når jeg har det jakkesæt på, så er jeg ustoppelig. 
Innovation Youth: På gymnasiet deltog min gruppe og jeg i konkurrencen Innovation Youth, som er en iværksætterkonkurrence for unge. Vi havde designet et system, som kunne informere og advare bilister om udrykning bagfra, så man kunne trække ind til siden i god tid, men også om kødannelse forude. Og vi vandt! Og kom videre til næste runde. Og næste runde igen ;) Vi deltog i regionsmesterskabet for iværksætteri for unge. Her vandt vi desværre ikke, men det var en meget lærerig proces, hvor vi fik lov til at få et indblik i, hvad det krævede, at starte og pitche sin egen virksomhed og idé. 
Fotografikonkurrence: Da jeg i 2020 gik på højskole deltog jeg i flere fotografikonkurrencer, hvor man skulle indsende et billede til et givet emne. Det var en sjov og spændende oplevelse, som styrkede min interesse for fotografi og udfordrede mig personligt. Og så hjælper det da på det, at jeg vandt for bedste billede op til flere gange. 
Paris: Wauw sikke en oplevelse. I 2022 valgte min kæreste og jeg at flytte til Paris. Stor by, lille lejlighed, svært sprog, anderledes folkefærd. Det var en rutschetur, men en rigtig god en af slagsen. At integrere sig i Frankrig er nok noget nær det sværeste, jeg nogensinde har skullet gøre. Jeg havde ikke førhen tænkt, at jeg var modig nok til at tage det spring, men det var jeg, og det gav mig mit livs allerstørste og allermest lærerige oplevelse.
En af mine største bedrifter i Paris var, da jeg sagde ja til at blive Store Manager på en café i hjertet af byen. Jeg havde kun arbejdet der i kort tid, men de kunne se potentialet i mig, og jeg havde modet til at tage imod tilbuddet. Det gav mig blod på tanden, og jeg formåede at skabe gode resultater for min biks og opnå et godt forhold til mit hold. Det gik så godt, at jeg endda blev forfremmet til manager for en større café og et vigtigere led i ejernes kæde. Den tillid og tro på mig, mine chefer viste, var et kæmpe skulderklap og gav mig en selvtillid og tro på, at det der leder-noget, det kan jeg da faktisk godt finde ud af.


6. Karriereønsker og Fremtidsmål
Hvilken type stillinger søger du?
 Hvilke færdigheder eller roller vil du gerne udvikle dig indenfor?
Mit drømmejob er at være designer for et brand, som arbejder med prints og farver med en nysgerrig og legende tilgang. Alt behøver ikke være så stift og pænt. Der må gerne tages chancer og udfordres grænser i denne røvkedelige beige Skandi-verden. Jeg ved godt, at det må er meget at forlange, men hvis jeg en dag om 15-20 år er nået til et punkt, hvor jeg kan få lov til at udfolde mig kreativt, så er lykken gjort. Men vejen dertil kan godt være lang og spækket med dårlig løn, store kommercielle virksomheder, jordfarver og stramme rammer. Og det er jeg også klar på at skulle igennem, før jeg kan komme videre. 
Jeg kunne godt tænke mig at udvikle mig indenfor design og tegning. Det vil være fedt, hvis jeg kunne udvikle mine færdigheder indenfor Adobe CC’s programmer især Illustrator og Photoshop. Derudover kunne jeg godt tænke mig at lære om og forstå et workflow i en designvirksomhed og kæden fra idé til salg i butikker. Og jeg vil meget gerne være et kreativt led i den kæde. 

7. Arbejdsstil og Personlige Træk
Hvordan arbejder du bedst?
 Hvordan fungerer du i et team? Er der noget særligt ved din måde at løse opgaver på?
Jeg arbejder rigtig godt under pres. Rigtig, rigtig godt. Jeg er selvsikker, når det kommer til de opgaver, jeg udfører. Deadlines, der måske er lidt strammere, end de behøver at være, giver mig motivation for at få kværnet nogle timer af. Når jeg endelig går i gang med et projekt, er jeg dybt fokuseret. Min evne til at lukke alt andet ude og hyperfokusere på opgaven foran mig er både en fordel og en ulempe. Fordelen er, at jeg får det gjort; effektivt og godt. Ulempen er, at jeg somme tider kan virke fraværende, hvis andre skal i kontakt med mig, og jeg kan godt glemme at svare på beskeder og mails, som ikke omhandler det projekt, jeg er i gang med. 
Selvstændigt arbejde og “frihed under ansvar” passer mig rigtig godt. Jeg formår at indrette min dag efter egne rutiner, så jeg kan arbejde så effektivt som muligt. Jeg er ikke ræd for at sidde selv, og påtage mig ansvaret for en given opgave. 
Dog er jeg også en holdspiller. Jeg elsker at arbejde med mennesker og har op gennem især min gymnasietid og arbejdsliv oplevet vigtigheden i et godt team. På gymnasiet arbejdede vi stort set udelukkende i grupper og havde mange gruppeeksamener, som har været et af mine første møder med at skulle opnå en fælles forståelse og anerkendelse af hinandens styrker og svagheder for at præstere tilfredsstillende som gruppe og have en god process. Arbejdet på café i Paris lærte mig vigtigheden af et godt arbejdsteam. Alle var afhængige af hinandens præstationer og punktlighed. Man blev nødt til at fralægge sig delopgaver og give dem til en kollega, som så efterfølgende vendte tilbage med et færdigt produkt. 
Arbejdet som Store Manager i Paris har dog også vist mig, at jeg er en ret dygtig leder. Det er ikke noget, jeg har stået overfor på samme måde før; at lede et team. Jeg var den person, som de skulle føle sig komfortable nok med til at komme med deres drømme og bekymringer. Det var mit ansvar at skabe en god relation til mit hold, så vi sammen kunne opnå gode resultater og bare generelt have en hverdag og et arbejdsliv, hvor man så frem til at møde igen næste dag. Jeg var en meget vellidt leder og formåede at sætte mig på niveau med de ansatte samtidig med, at jeg stadig var autoriteten, som havde ansvaret for driften og stod med den direkte forbindelse til ejerne af caféen. 

8. Værdier og Motivation
Hvad motiverer dig i dit arbejdsliv?
 Er der særlige virksomhedskulturer, formål eller værdier du går op i?
Det motiverer mig at udvikle mig. Hvis jeg kan lære noget nyt hver evig eneste dag, så er min lykke gjort. Jeg bliver motiveret af at arbejde sammen med dygtige mennesker, som forstår at lære fra sig. Og det at arbejde sammen mod et fælles mål, som skal ud og gøre andre mennesker glade og tilføje noget smukt i deres liv. 
En bæredygtig tankegang og en aktiv tilgang til at skabe ordentlige arbejdsforhold i alle dele af produktionen er meget vigtigt for mig, og jeg tror fuldt og fast på, at det er den eneste vej frem i denne branche. Hvis en virksomhed ikke laver bæredygtige tiltag, så eksisterer den ikke om 20 år. Efterspørgslen og ønsket om en grønnere modebranche er så stor og vil kun vokse sig større, så det er vigtigt for os, som arbejder indenfor en af de mest forurenende områder i verden, gør vores for at sætte et lidt meget mindre aftryk. Med alle de nye initiativer og teknologier er jeg sikker på, at man i fællesskab kan nå et bedre sted hen i dag, end hvor i var i går. Og det sætter skub i min lyst til at blive en del af en lysere fremtid.

9. Præferencer for Arbejdsform
Angiv hvad du foretrækker i forhold til:
Arbejdssted: Hjemmearbejde, hybrid, eller fysisk fremmøde
Ansættelsesform: Fuldtid, deltid, freelance
Geografi: Hvor i landet/verden du helst vil arbejde
Arbejdssted er jeg meget åben omkring. Jeg vil foretrække fysisk fremmøde med mulighed for hjemmearbejde en sjælden gang i mellem. 100% hjemmearbejde tror jeg vil blive for ensomt for mig i længden. Socialt samvær med kolleger er noget, jeg sætter stor pris på, og jeg arbejder godt i et team. 
Ansættelsesformen skal allerhelst være fuldtid. Deltid kan gå for en kortere periode. Freelance vil jeg helst gerne undgå.
Geografisk er jeg åben for stort set alt i Region Midtjylland. Jeg rejser gerne langt for det rigtige job (her er det rigtige job designer eller designassistent for en modevirksomhed). Jeg er bosiddende i Aarhus, så ønskescenariet er selvfølgelig at finde noget i Aarhus og omegn (op til 40km radius). 

10. Sætninger eller Formuleringer du Kan Lide (valgfrit)
Har du specifikke måder du gerne vil beskrives på i en ansøgning? Eller vendinger du kan lide?
Alt behøver ikke være så formelt. Mine ansøgninger må gerne bære præg af, at jeg er et ungt mennesker og frisk. Der må gerne være lidt humor og kække vendinger - selvfølgelig alt med måde. Der må gerne anvendes ord som “røvfuld” og “ja-hat.” 
“Byernes by” når Paris skal omtales.
“I hjertet af…” når der skal beskrives et centrum.
“Jeg er ikke ræd for…”
“Aller…” som i “allermest”, “allerstørst”, “allerflest” mm.

11. Sprog og Stilarter du Vil Undgå (valgfrit)
Er der ord, vendinger eller tonefald du ikke bryder dig om i jobansøgninger?
Det skal ikke være alt for pænt og formelt. 
Mine ansøgninger skal ALDRIG skrives i brevformat (“kære” og “med venlig hilsen”). 
Sætninger, der starter med “jeg”, skal holdes til et minimum.

