Beskrivelse: Alternativ ansøgning. Den er skrevet for at få mig til at skille mig ud fra mængden og fremviser stor tanke og overvejelse. Ansøgningen viser også min evne indenfor sprog og tekstforfatning. 


Ansøgning 3 (alternativ):
“Jeg tror på, at en designer består af en række nøgleingredienser: nysgerrighed, kreativitet, fandenivoldskhed og passion. Ingredienser, der skaber fundamentet for designerens identitet og DNA. Mit DNA.

Nysgerrigheden blev jeg født med. Fra det øjeblik, jeg kunne bevæge mig rundt selvstændigt, har jeg opsøgt nye steder og nye muligheder. Engang handlede det blot om at komme fra A til B og forsøge at rejse mig op ad nye forhindringer. Senere blev det til at udforske og finde nye retninger i livet – sportsgrene, uddannelser, kurser, rejser, interesser, mennesker. Interessante mennesker, der kunne bidrage med ny viden til mit sind og nye oplevelser til mit kartotek. Retninger, der har ført mig igennem en røvfuld forskellige kreative hobbyer. En nysgerrighed, som har bragt mig rundt i verden og givet mig oplevelser, som en simpel matrikelrytter aldrig kommer til at få.

Kreativitet kan komme i mange afskygninger. Er det at være god til at tegne? Er det at finde løsninger, man ikke umiddelbart kunne se? Kreativitet er en af grundpillerne i fashion design. Det er ønsket om at skabe noget unikt. Og eftersom mennesket har båret beklædningsgenstande i titusinder af år, må man tænke kreativt for at skille sig ud fra mængden. Men det hjælper selvfølgelig også, at jeg har hænderne godt skruet på – jeg har tegnet, syet, hæklet og modelleret, siden jeg var helt lille. Det kreative univers har altid været min tro følgesvend, og jeg kan fordybe mig i det i timevis, dagevis, ugevis.

”Fandenivoldskhed” er et skønt ord. Man kunne også sige ”modig” eller ”dristig”, men ”fandenivoldskhed” løfter begrebet til nye højder. Det betyder ikke, at jeg handler overilet eller træffer dumme beslutninger – nej, men jeg har et brændende ønske om at udfordre og skubbe. Skubbe til grænser og udfordre muligheder. Søge de ting, som måske ikke er blevet set før. De ting, som måske ikke er blevet rørt før. De ting, som måske ikke er blevet følt før.

Passion. Motivation og passion. Nok den allervigtigste ingrediens – den, der binder hele massen sammen. Det er den egenskab, jeg aldrig går på kompromis med. Den egenskab, der aldrig falmer. Min motivation og passion er hovedargumentet for, hvorfor I skal satse på mig. Satse på mit sammenkog af evner, for jeg er sikker på, at min iver for at lykkes vil skabe positive resultater for jer. Ingen har endnu turdet satse på mig, og derfor kan jeg ikke fremvise et langt og imponerende CV med det, I i branchen kalder ”relevant erhvervserfaring”. Men jeg kan fremvise nysgerrighed, kreativitet, fandenivoldskhed og passion – som I aldrig har set magen til før.”
