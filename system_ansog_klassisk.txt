Her er to ansøgninger jeg er stolte over:

Ansøgning 1

Beskrivelse: Klassisk, standard jobansøgning. Beskrivelse af mig selv og mine bedrifter med lidt sjove anekdoter fra mit liv.

Ansøgning
“Da jeg var barn, ville jeg gerne mekaniker, når jeg blev voksen. Jeg var dybt fascineret af de små ting og dimser, der får en bil til at køre. At hvis en enkelt lille skrue var placeret forkert, så kunne køretøjet ikke starte. Med tiden begyndte min interesse for at tegne og designe at spire. Jeg lærte, at jeg kunne anvende min interesse for det perfekt sammensatte tekniske system i mine kreative processer. Jeg er en nørd af natur. 

Jeg er uddannet fra VIA University College med speciale i Fashion Design. Her dykkede jeg med det samme ned i de tekniske programmer brugt til at visualisere en kreativ idé. At bruge og dygtiggøre mig indenfor Adobe CC pakken og især det upcoming og dybt interessante CLO3D blev min prioritet. Don´t get me wrong; den kreative del af mit sind fejler absolut ingenting. 

Under mit praktikforløb hos MWM Wear udviklede jeg yderligere min interesse for printdesign. Her kunne jeg også kombinere mine tegneevner med det tekniske aspekt for at kreere spændende AOP og PP. 

Umiddelbart efter færdiggørelsen af min AK fra VIA flyttede jeg til Paris i Frankrig for at få et nyt perspektiv på mode og kultur. Her har jeg været store manager ved Soup & Juice, en café i indre Paris, hvor jeg havde ansvaret for drift af butikken og et hold på 7 samtidig med, at jeg udforskede den Parisianske stil i hverdagen og under Paris Fashion Week. 

Med mig vil I få en dybt passioneret og kompetent kollega, som er ivrig efter ny viden og personlig udvikling. Jeg er en team player, men kan både stå i spidsen og parere ordrer hvis nødvendigt. I vil få en kollega, som stræber efter at få alle de små ting og dimser til at passe i en perfekt kørende kreativ menneskelig motor hvis formål er at skabe det næste geniale design.”


_______________________________


Ansøgning 2
Beskrivelse: Nyere ansøgning specifikt rettet til en stilling som designassistent hos en modevirksomhed. 


Ansøgning:
“Mode har altid været min passion, og jeg trives bedst i et miljø, hvor kreativitet og struktur går hånd i hånd. Jeg brænder for at udvikle designs, der forener æstetik og funktionalitet, og jeg ser Casual Fridays som et sted, hvor jeg kan bringe min erfaring og mine tekniske færdigheder i spil. Mit ønske er at kunne hjælpe og bidrage til et stærkt designteam, hvor spændende og relevante idéer udvikles og føres ud i livet. 

Jeg er uddannet designteknolog med speciale i fashion design fra VIA University College, hvor jeg opnåede en dyb forståelse for designprocesser, konstruktion og grafisk præsentation. Adobe Creative Cloud og CLO3D har været centrale værktøjer i mit arbejde, og jeg har stor erfaring med at skabe arbejdstegninger, printdesign og style-instruktioner. Jeg er en nørd med stort N og trives i mange tekniske programmer herunder også ProCreate og SketchUp. Under min praktik hos det 50’er-inspirerede univers Margot arbejdede jeg med bl.a. trendresearch, moodboards og produktudvikling fra idé til færdigt produkt. Hovedsageligt udviklede jeg printdesigns, som efterfølgende er sat i produktion. Tanken om, at mennesker ude i verden bærer mit design, er min primære drivkraft og det ønskede resultat af min kreative rejse. 

Efter endt uddannelse i 2022 flyttede jeg til Paris, hvor jeg arbejdede som store manager i en café med et team på otte under mig. Her udviklede jeg mine evner inden for ansvar, teamwork og målorienteret arbejde. Samtidig brugte jeg tid på at udforske og lade mig inspirere af den franske mode, hvilket har skærpet mit blik for detaljer og trends. 

Min erfaring spænder bredt fra produktudvikling til visuel kommunikation, hvor jeg blandt andet har skabt grafisk materiale til sociale medier og magasiner. Jeg trives i et kreativt miljø, hvor samarbejde og struktur er afgørende for at skabe stærke produkter. Derudover har jeg erfaring med SoMe-indhold og branding, hvilket gør mig i stand til at kommunikere en visuel identitet på tværs af platforme. 

Som person er jeg initiativrig, struktureret og detaljeorienteret. Jeg går op i at optimere arbejdsflowet uden at gå på kompromis med kvaliteten og sætter en ære i at skabe designs, der både er æstetisk stærke og kommercielt bæredygtige. Jeg ser frem til muligheden for at bidrage til Casual Fridays’ designteam med min erfaring og passion for mode.”