Siden Skagen Clothing første gang dukkede op i mit feed med deres lyse hørbukser og solbeskinnede æstetik, har jeg været fanget. Ikke kun af designet, men af universet. Det enkle og jordnære i både farver og snit, blandet med den nordjyske poesi og drengedrømmen, har altid tiltalt mig. Derfor føles det som det mest naturlige næste skridt at byde mig selv til som ny butikschef i Aarhus C.

Med mig får man en stærk kombination af kreativitet, struktur og ledelseserfaring. Efter to år som store manager i hjertet af Paris stod jeg i spidsen for en frokostcafé med op til otte ansatte. Jeg havde ansvar for alt fra vagtplaner og personaleudvikling til økonomi, events og inventar – og dét midt i et travlt, internationalt miljø med høje forventninger. Opgaver, jeg ikke bare løftede, men også fandt stor glæde i.

Kundekontakt har altid ligget naturligt. Det er i mødet med andre mennesker, at den gode oplevelse skabes – og i butikken er det netop oplevelsen, der gør forskellen. At få kunderne til at føle sig hjemme i universet. Inspireret. Velklædte og godt tilpas. Her trækker jeg også på erfaring fra caféer, genbrugsbutikker og designverdenen, hvor jeg har udviklet alt fra visuelle koncepter til printdesigns, og løbende arbejdet med branding og SoMe.

Som leder er jeg ikke bange for at tage ansvar og går op i at skabe et team, hvor der er højt til loftet og plads til forskellighed. Jeg tror på, at motivation trives bedst i fællesskaber, hvor der er tillid og tydelig retning – og hvor alle kender betydningen af deres rolle.

Hverdagen må gerne være travl – bare den er meningsfuld og æstetisk. Og netop dét er, hvad Skagen Clothing formår: At forvandle et stykke tøj til en stemning. En stemning jeg meget gerne vil være med til at bringe videre fra Store Torv og ud i verden.