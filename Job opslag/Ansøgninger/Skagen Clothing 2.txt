Der er noget særligt over lyset i Skagen. Den måde det blødt rammer farverne, forlænger sommerfornemmelsen og giver ro i kroppen. Det er samme følelse, jeg får, når æstetik, stemning og service går op i en højere enhed – præcis dét, jeg brænder for at skabe som leder i retail. Med en baggrund i fashion design og erfaring som store manager i Paris, har jeg både det visuelle overblik og det menneskelige drive til at skabe en butik, der emmer af Skagen Clothings univers – og som samtidig performer.

I Paris stod jeg i spidsen for en frokostcafé med op til otte ansatte. Her gik hverdagen med alt fra vagtplanlægning og økonomi til personaleledelse og kundeoplevelse. Jeg lærte, at god ledelse handler om at se mennesker, og skabe et arbejdsmiljø hvor både team og gæster føler sig hjemme. Og så blev min kærlighed til æstetik kun skærpet af de mange dage på gaden i byernes by – et dagligt moodboard af stil, detaljer og sammensætninger.

Min uddannelse som designteknolog med speciale i fashion design har givet mig en stærk værktøjskasse – fra Adobe og CLO3D til visuel merchandise, printdesign og grafisk kommunikation. Jeg elsker at arbejde med det visuelle udtryk og er typen, der kan bruge timer på at få farverne på bøjlestængerne til at spille sammen. Erfaring fra genbrugsbutikker og cafémiljøer har givet mig et ekstra gear i kundeservice og sans for stemning.

Struktur, energi og nysgerrighed er kernen i min arbejdsstil. Det visuelle og det menneskelige går hånd i hånd hos mig, og i et univers som Skagen Clothings – hvor naturlige materialer, nordiske farver og sommerstemning mødes – føler jeg mig helt hjemme.