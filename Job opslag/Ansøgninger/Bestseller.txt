At være en del af BESTSELLERs univers har længe stået øverst på ønskelisten. Kombinationen af stærke værdier, brands med identitet og et læringsmiljø, hvor der er plads til både nysgerrighed og ansvar, matcher fuldstændig det, jeg leder efter i et elevforløb.

Med en baggrund i fashion design og en naturlig kærlighed til detaljen, har jeg altid været draget af den del af modeverdenen, hvor æstetik møder systematik – præcis dér, hvor indkøb bor. Om det handler om at følge en kollektions udvikling, supportere med struktur og data eller holde tungen lige i munden i kontakt med leverandører – så er jeg i mit es.

Min erfaring spænder bredt: Fra printdesign og trend research hos det 50’er-inspirerede brand MARGOT til ansvar for team og drift i hjertet af Paris som store manager for en café. Her lærte jeg hurtigt, hvad det vil sige at tage ansvar, træffe beslutninger og sikre flow i en hverdag, hvor både mennesker og tal skal gå op. Jeg har stået med hænderne i de praktiske opgaver og hovedet fyldt med idéer – og netop den kombination driver mig stadig.

Indkøb tiltaler mig, fordi det er bindeleddet mellem det kreative og det kommercielle. Der hvor idéer bliver til virkelighed – og hvor struktur og relationer er lige så vigtige som farver og pasformer. Det tiltaler mig at kunne dykke ned i det komplekse, at lære af dem omkring mig, og stille og roligt tage mere og mere ansvar. Og så ville det være ret fedt at kunne sige, at mit første rigtige skridt ind i branchen skete i samarbejde med nogle af modebranchens stærkeste brands.

Mit håb er at blive en del af en kultur, hvor man både må stille spørgsmål og tage initiativ. Hvor man bliver klædt på med viden – men også får plads til at finde sin egen måde at vokse på. Et sted, hvor man kan få lov at lære, fejle, grine og lykkes sammen med andre, der også elsker det her felt.

Jeg glæder mig til at kunne bidrage med både struktur, energi og passion for mode – og ikke mindst lære alt, hvad jeg overhovedet kan undervejs.